### درس مهندسی نرم افزار
### **موضوع**
طراحی رابط کاربری
### **استاد درس**
دکتر حسن بشیری
### **استادیار**
امیرحسین باباییان
### **گردآورنده**
عرفان پرهیزی - 9702803

#### فهرست
- طراحی رابط کاربری چیست؟
- انواع رابط کاربری
- چرا به رابط کاربری نیاز داریم؟
- طراحی رابط کاربری شامل چه بخش هایی است؟
- ابزارهای نمونه سازی رابط کاربری
- اصول طراحی رابط کاربری
- فرایند طراحی رابط کاربری
- بایدها و نبایدها در طراحی رابط کاربری
- مفهوم تجربه کاربری و تفاوت آن با رابط کاربری
- نتیجه گیری

### طراحی رابط کاربری چیست ؟
طراحی رابط کاربری با محوریت ساخت یک رابط با تمرکز بر دو موضوع سبک و تعامل است.

یک رابط کاربری خوب می بایست به گونه ای باشد تا کاربر آن را آسان بداند و در عین حال از نظر زیبایی شناسی دلپذیر باشد. 

کلمه رابط به نقطه دسترسی اشاره می کند که در آن کاربر با یک برنامه نرم افزاری،یک وب سایت مبتنی بر مرورگر،یا یک دستگاه سخت افزاری(مانند صفحه لمسی گوشی هوشمند) در تعامل است.

وقتی در مورد طراحی رابط کاربری صحبت می کنیم،در واقع در مورد انتخاب های سبکی که یک طراح هنگام ایجاد یک محصول انجام می دهد صحبت می کنیم.

رابط کاربری طرح گرافیکی یک برنامه است که شامل دکمه هایی که کاربران بر روی آن کلیک می کنند و متنی که می خوانند،فیلد های ورودی متن،چیدمان صفحه و ... است.

این کار بر عهده طراحان رابط کاربری است، آنها تصمیم می گیرند که برنامه چگونه طراحی شود و باید پالت های رنگی ، شکل دکمه ها و فونت های مورد استفاده در متن ها را انتخاب کنند.

طراحان رابط کاربری در واقع graphic designer نیز هستند ، آنها به زیبایی شناسی اهمیت زیادی می‌دهند.

یک طراح رابط کاربری دائما در تلاش است تا مطمئن شود رابط برنامه ای که طراحی کرده است جذاب است یا خیر ؟ قالب طراحی شده با هدف برنامه مطابقت دارد یا خیر ؟ 
همه این عناصر به طور مستقیم در جلب توجه کاربر و افزایش تعامل کاربر با محصول تأثیرگذار است.

بنابراین باید مطالعات و توجه عمیقی به طراحی رابط کاربری شود.

کاربران به سرعت طرح ها را قضاوت می کنند و به قابلیت استفاده و جذاب بودن طرح اهمیت می دهند.

اکثریت کاربران ممکن است اصول و قواعد طراحی را در یک برنامه بررسی نکنند آنها بیشتر در نظر دارند که در هنگام استفاده از برنامه احساس راحتی کنند و با حداقل تلاش به مقصود خود برسند.

<p align="center">
  <img src="https://user-images.githubusercontent.com/106077843/170924686-1a802275-44ab-4ce7-930b-047dbbe6c483.png" width="800">
</p>






### انواع رابط کاربری:
به طور کلی دو نوع رابط کاربری داریم :

- نوع اول CLI یا رابط خط فرمان که متنی است و برنامه نویس ها با آن کار می‌کنند CLI در واقع فرمان را به سیستم عامل یا نرم افزار می‌دهد. در CLI کاربر دستوری که مد نظر دارد را وارد می‌کند و بعد از اینکه دستور پردازش شد نتیجه به کاربر نشان داده خواهد شد.
- نوع دوم GUI یا رابط کاربری گرافیکی که طراحان از آن استفاده می‌کنند GUI به کاربر این اجازه را می‌دهد که به کمک ابزار های ورودی مانند موس یا لمس صفحه نمایش برنامه مورد نظر را مدیریت و کنترل کند.

### چرا به رابط کاربری نیاز داریم ؟
در طراحی رابط کاربری طراح در تلاش است تا با کاربر محصول خود ارتباط برقرار کند و خب همچنین یک طراح در تلاش است تا محصولی که ارائه می‌دهد از لحاظ بصری جذاب و زیبا باشد و بتواند نظر کاربر را به خود جلب کند.
زمانی می‌توانیم بگوییم یک رابط کاربری به خوبی طراحی شده است که محصول ما نظر کاربران بیشتری را جلب کند و کاربران بتوانند با برنامه ارتباط برقرار کنند.
در رابط کاربری فصل مشترکی از طراحی تعامل، طراحی بصری و معماری اطلاعات و ابعاد مختلف محصولی را که به کاربر خود ارائه می‌دهید تحت تأثیر قرار می‌گیرد.
زمانی می‌توان یک برنامه را موفق دانست که هم مخاطبان زیادی را جذب کرده باشد و هم ارتباط مؤثری بین کاربر و برنامه برقرار شده باشد و به بیان ساده کاربر حس لذت بخشی را هنگام کار کردن با برنامه داشته باشد لذا توسعه دهندگان به همین علت طراحی رابط کاربری را امری مهم به حساب می‌آورند.
هرچه از فناوری ها و قوانین حوضه طراحی رابط کاربری بهتر استفاده شود برنامه کارآمدتر و قوی تر جلوه می‌کند.
امروزه با افزایش تعداد توسعه دهندگان ممکن است برای هر موضوع خاص چندین برنامه ارائه شده باشد، معیار انتخاب این برنامه ها ممکن است با مشاهده نظرات و امتیاز سایر کاربران برنامه ای را دانلود کنند یا ممکن است چند برنامه را دانلود کنند و با هم مقایسه کنند و برنامه ای که عملکرد بهتری دارد را انتخاب کنند و سایر برنامه ها را پاک کنند.
قطعا با یک بررسی در مارکت های مختلف مشاهده می‌کنید اکثریت برنامه هایی که رابط کاربری قوی تری داشته‌اند در رقابت با سایر برنامه ها موفق تر عمل کرده‌اند.



### طراحی رابط کاربری شامل چه بخش هایی است؟
طراحی بصری: در بخش طراحی بصری تلاش بر این است که با استفاده از تکنیک های حوضه بصری طراحی رابط کاربری و براساس اصول زیبایی شناختی و به کمک تصاویر، نقش و نگارها، رنگ ، تایپوگرافی و استفاده از فضاهای خالی رابط کاربری را بهبود بخشید.

رنگ ها: رنگی که در طراحی رابط کاربری استفاده می شود معنی را به طور ناخودآگاه به کاربر القا می کند، استفاده از رنگ های مناسب برای هر پروژه یک ضرورت به حساب می آید. برای مثال هنگامی که می خواهید یک خطا را به کاربر نشان دهید رنگ قرمز احساس خطر را به کاربر القا می کند و باعث جلب توجه کاربر می شود و در نقطه مقابل استفاده از رنگ سبز می تواند حس موفقیت آمیز بودن عملیات را به کاربر بدهد.
در روان شناسی رنگ اشاره شده است که رنگ آبی القا کننده پایداری، هماهنگی، آرامش، اعتماد و مسئولیت پذیری است. در تجارت نماد ضمانت مالی و نشانه اعتبار است.
همچنین برای رنگ نارنجی بیان شده است که رنگی پر انرژی است که شادی و هیجان را به همراه دارد و برای جلب توجه و برقراری ارتباط رنگ مناسبی است.

طراحی گرافیک: در طراحی گرافیک برخلاف طراحی رابط کاربری کاری به ایجاد عناصری که باعث افزایش تعامل با کاربر شوند نداریم و صرفا عناصر بصری طراحی می‌شوند، این عناصر بصری شامل لوگو و تصاویر هستند.
یک بحث دیگری که در بخش طراحی گرافیک به دنبال آن هستیم ایجاد کمال پیکسلی است یعتی ایجاد تناسب در طرح.
معیار برقراری این تناسب اصول حاکم بر برندی است که طراحی آن در حال انجام است.
یک مثال از ایجاد کمال پیکسلی برنامه های مدیریت حساب بانک های مختلف است، هر برند رنگ خاصی دارد که در بالا مفصل درباره آن صحبت شد، می بایست در بخش های مختلف برنامه از این رنگ استفاده شده باشد تا برند را به کاربر یادآوری کند.


موکاپ: ماکت ثابتی از یک یا چند صفحه از یک برنامه یا وب سایت است.
در موکاپ عناصری که در طراحی نهایی رابط کاربری در صفحا با اهمیت بیشتر قرار دارند نمایش داده می‌شوند، این عناصر مواردی چون رنگ ها و تایپوگرافی را شامل می‌شوند.
معمولا از موکاپ ها برای تبلیغات و نشان دادن ظاهر نهایی برنامه به ذینفعان پروژه استفاده می‌شود.

تایپوگرافی: یکی از موارد اساسی و بسیار مهم در طراحی تایپوگرافی است. هدف از تایپوگرافی زیبا تر کردن متون با استفاده از فونت های مناسب و خوانا تر کردن متن است.

### ابزار های نمونه سازی رابط کاربری: 
بسته به قابلیت های مد نظر کارفرما و دستگاهی که قرار است برای آن رابط کاربری طراحی شود می‌توان از ابزار های زیراستفاده کرد:
<br>

- InVision
- Frame Box
- Pidoco
- Sketch
- Adobe XD
- Figma

<br>


قطعا معیار واحدی وجود ندارد که بگوید کدام یک از این ابزار ها عملکرد بهتری دارند و حتی ممکن است طراح رابط کاربری بسته به اینکه کار کردن با کدام ابزار حس راحتی بیشتری را القا می‌کند ابزار مد نظرش را انتخاب کند.

<br>



<p align="center">
<img src="https://user-images.githubusercontent.com/106077843/170924798-708a3846-2e1b-471b-97a6-e60a2f96b44c.png" width="600">
</p>
<br>




### اصول طراحی رابط کاربری:
ساختارمندی: در طراحی رابط کاربری باید ساختار کلی طرح در بخش های مختلف حفظ شود، مواردی مرتبط کنار هم آورده شوند و موارد نامربوط و بلااستفاده حذف شوند. طراحی باید برای کاربر واضح و قابل درک باشد.
برای مثال کتابخانه ای را تصور کنید، قفسه مربوط به کتاب های بچه گانه با دروس دانشگاهی متفاوت است و همچنین راهنماهای نصب شده باعث می‌شود تا شما را در انتخاب کتاب مدنظرتان راهنمایی کند و از هرگونه سردرگمی بکاهد.  

سادگی: اصل سادگی به این معنا است که عملیات های پیچیده را به گونه ای در قالب برنامه آورده شود تا کاربر بتواند به راحتی با آن ارتباط برقرار کند و درک آن ساده باشد. سادگی یک عملیات باعث افزایش سرعت کاربر خواهد شد.
شاید یکی از معنی های این اصل در دسترس تر بودن عناصر مورد نیاز کاربر است.
یک برنامه که اصل سادگی در آن رعایت شده باشد کمتر نیاز به آموزش و راهنمایی دارد.

نمایانی: همه گزینه ها و مولفه هایی که یک کاربر در محیط کاربری احتیاج دارد باید آشکار و در دسترس باشد و هیچ عامل مزاحم و بلا استفاده ای نباید وجود داشته باشد.
در بسیاری از وب سایت ها مشاهده می‌کنید دکمه هایی که مربوط به عملیات های مهم هستند تنها با اسکرول کردن مشخص می‌شوند یا تبلیغی بر روی آنها قرار دارد که سبب می‌شود کاربر نتواند عملیات مد نظرش را به سرعت و راحت انجام دهد.
برخی از اصول مربوط به ساختاری می‌شود که قالب و ستون های طراحی ما را تشکیل می‌دهد و توصیه می‌شود این قوانین مو به مو رعایت شوند به عنوان یک مثال ساده دکمه خروج در اکثر وب سایت ها با علامت ضربدر و گوشه سمت راست و بالای صفحه قرار دارد، کاربران ناخودآگاه هنگامی که می‌خواهند یک صفحه با قالب Overlay را ببندند به گوشه سمت راست بالا نگاه می‌کنند و انتظار دارند علامت ضربدر را ببینند.

واکنش پذیری: کاربر باید از محیطی که با آن کار می کند بازخورد دریافت کند و پیام های مناسبی به کاربر متناسب با عملیات انجام شده نمایش داده شود.
ممکن است برایتان پیش آمده باشد که قصد انجام عملیاتی را در یک برنامه دارید و دکمه تأیید را انتخاب میکنید و خطایی به شما نشان داده نمی‌شود و در ادامه نیز پیامی تحت عنوان موفقیت آمیز بودن عملیات مشاهده نمی‌کنید و دچار سردرگمی می‌شوید و نمی‌دانید بالاخره عملیات مد نظرتان انجام شد یا خیر؟
در مثال دیگر می‌توان به نشان هایی که در برنامه ها و وب سایت های مختلف هنگام تعیین رمز عبور مشاهده می‌کنید اشاره کرد، نشان هایی که به شما می‌گوید رمز انتخابی به حدی قوی است که قابل قبول باشد یا خیر. 

خطاپذیری: باید کاربران این امکان داده شود تا به راحتی اقدامات خود را معکوس کنند، طراحی باید انعطاف پذیر باشد و امکان لغو و تکرار عمل قبلی را مهیا کند یا در برخی مواقع تأییدیه انجام یک عمل حساس با نشان دادن فرم confirm از کاربر گرفته شود تا از اشتباه تا حد ممکن جلوگیری شود.
این ویژگی باعث می‌شود اضطراب کاربر تسکین داده شود و بر برخی موارد لازم نباشد با بروز یک خطا کاربر کل عملیات ها را دوباره انجام دهد.

تقویت حافظه: کاربر را مجبور نکنید هر بار که می‌خواهد از وب سایت شما خرید کند اطلاعات شخصی اش را دوباره وارد کند و یا هنگام وارد شدن به برنامه هربار نام کاربری و رمز عبور از کاربر درخواست شود.

برخورد دوستانه: پیام هایی که به کاربر نمایش داده می‌شود در واقع صحبت های برنامه شما با کاربر به صورت مستقیم است پس حتی‌الامکان از به کار بدن جملات امری و جملاتی که بار منفی دارند جلوگیری کنید و در عوض خیلی دوستانه عبارات را جمله بندی کنید، برای مثال هنگامی که کاربر سفارش خود را تکمیل کرد به صفحه تشکر منتقل شود و لیست خرید ها و عبارت موفقیت آمیز بودن عملیات خرید نمایش داده شود.

### قوانین مهم در طراحی رابط کاربری:
- قانون Hick: گزینه های قابل انتخابی که به کاربر نمایش داده می‌شود باید تعداد کمی داشته باشند چراکه باعث افزایش زمان تصمیم گیری کاربر می‌شود. حتی زمانی که می‌خواهید چندین گزینه مختلف را به کارفرما توضیح دهید و نظرش را بخواهید سعی کنید گزینه ها را محدود کنید یا در چند مرحله گزینه ها را مطرح کنید.
- قانون Fitts: کاربران ب روی دکمه هایی که ابعاد بزرگتری دارند و نزدیک تر هستند زودتر کلیک می‌کنند تا دکمه های کوچک و دور، پس بهتر است دکمه هایی که یک عملیات را می‌خواهند از کاربر بگیرند (call-to-action) را برجسته تر طراحی شوند.
- قانون شباهت: المان هایی که در طراحی شباهت ظاهری بیشتری نسبت به هم دارند در ذهن کاربرمرتبط به نظر می‌رسد. مثلا یک رستوران را تصور کنید معمولا خدمه های رستوران لباس فرمی شبیه به هم دارند و در مقابل آشپز ها لباسی شبیه به هم دارند.
حال اگر در یک دسته المان که شباهت ظاهری دارند یک مورد را با ظاهری متفاوت طراحی شود باعث جلب توجه کاربر می‌شود مثلا در سایت های فروش کالا برای نشان دادن تخفیف های ویژه از این تکنیک استفاده می‌کنند.
- قانون Miler: یک انسان نرمال این توانایی را دارد که 7 چیز را در حافظه خود نگه دارد. در طراحی فروشگاه های اینترنتی که کاربر در حال مقایسه ویژگی های چند محصول است بهتری است حداقل 5 آیتم و حداکثر 9 آیتم به کاربر نشان داده شود تا فرایند مقایسه برای کاربران راحت تر باشد.





<br>
<p align="center">
<img src="https://user-images.githubusercontent.com/106077843/171564825-800e6f63-b2b6-4a8c-9a55-f5cb5b57d508.png" width="600">
</p>
<br>











### فرایند طراحی رابط کاربری:
هر فرایندی باید شامل مراحل سنجیده شده‌ای باشد که هم به برنامه ریزی کار کمک کند هم یک نقشه راه به صورت بسیار منظم به دست آوریم تا ما را به هدفی که مد نظر داریم نزدیک کند.

- شناسایی مشتریان و کاربران: اولین مرحله از فرایند طراحی درک ارزش هایی است که برای مشتریان حائز اهمیت است و به ما کمک می‌کند تا خدمات را با دیدگاه آن ها تنظیم کنیم.
شناخت و درک این ارزش ها باید در طی جلسات متعدد و بررسی نمونه طرح های مشابه، نمونه طرح های موفق و ناموفق بررسی شوند گاهی نیاز است تا با بازاریاب ها در مورد ارزش های مشتری سوال شود.
- تحقیق: در گام دوم لازم است تا لیستی از رقبای خود تهیه کنید و نقاط قوت و ضعف هر یک، راه حل های جالب و خلاقانه ای که ارائه داده اند را به صورت مستند بنویسیم.
تحقیقات به ما کمک می‌کند تا در مورد سبک کلی محصولمان تصمیم بگیریم، نه به صورت خیلی دقیق و با جزئیات اما تصمیم بگیرید که از کدام فونت، رنگ و یا طرح گرافیکی می‌خواهید استفاده کنید. 
در این مرحله لازم است تا دائما با مشتریان گوناگون صحبت کنید و با پرسیدن سوالات از آنها بازخورد بگیرید تا در همان مراحل ابتدایی گام اشتباهی برنداریم.
- طراحی اولیه محصول: چشم‌اندازی که از محصول دارید را با توجه به اطلاعاتی که از مراحل قبلی جمع آوری شده رسم کنید.
نمونه اولیه از محصول خود را در اختیارمشتریان و کاربران قرار دهید و نظر آنها را بپرسید. در این مرحله شما ایده خود را ارائه می‌دهید و مشتریان و کاربران نیز به شما بازخورد می‌دهند. خوبی دریافت بازخورد در مراحل ابتدایی این است که شما آزادید که تغییراتی را بر روی بخش های مختلف محصولتان اعمال کنید.
در این مرحله شما می‌توانید گروهی از کاربران که مثلا در شرکت شما کار می‌کنند را انتخاب کنید تا با محصول شما کار کنند و نقاط ضعف و قدرت محصول را شناسایی کنید.
- طراحی محصول: در این مرحله با دقت و توجه بیشتر بر روی رنگ ها و فونت ها، قالب اصلی برنامه و طرح های گرافیکی اقدام به طراحی محصول می‌کنیم. این مرحله ممکن است بسیار زمان بر باشد. وقتی طراحی نهایی انجام شد طرح خود را با گروه های آزمایشی جدیدی تست کنید ممکن است یک گروه جدید دغدغه هایی را بیان کند که برای گروه های دیگر ارزشی نداشته است یا ایراداتی را بیان کند که کسی متوجه آن نشد است.
- تجربه کاربری را ایجاد کنید: طراحی تجربه کاربری یک مرحله جداگانه به حساب نمی‌آید بلکه در طی طراحی رابط کاربری باید اصول طراحی تجربه کاربری را نیز یا طراحی کنیم یا به صورت مکتوب بنویسیم.
در این مرحله با ذینفعان و تیم توسعه جلسه ای برگزار می‌شود تا به سوالات پاسخ دهیم و اشکالات احتمالی را تشخیص دهیم.
گرچه که در تمامی مراحل بالا این جلسه برگزار می‌شود و اطلاعات جمع آوری شده به شکل مطلوب ارائه می‌شوند اما این جلسه به منظور بررسی طرح نهایی برگزار می‌شود.
- ارزیابی نهایی محصول: در این مرحله باید یک تضمین نهایی کیفیت انجام شود. برای مثال تست هایی را به کمک ابزار هایی مانند Google Analytics انجام می‌دهیم تا متوجه شویم کاربران چگونه از محصول ما استفاده می‌کنند.
پس از مدتی که از انتشار محصول گذشت باید دوباره بررسی کنیم آیا همه چیز هنوز به درستی کار می‌کند؟ در صورت بروز خطا، بخش هایی که نیاز به تصحیح دارند شناسایی و اصلاح می‌شوند و در قالب نسخه جدید منتشر می‌شوند. 
 




### باید ها و نباید ها در طراحی رابط کاربری:

- در مواقعی که قرار است یک نرم افزار بر روی دستگاه های مختلفی با ابعاد مختلف و سیستم عامل های مختلف اجرا شوند می بایست فضا و تجربه مشابهی را برای کاربران در تمامی دستگاه ها ایجاد کنید تا کاربر هنگامی که با هرکدام از دستگاه ها کار می کند فضای مشابهی را مشاهده کند.
- از ایجاد هرگونه پیچیدگی بپرهیزید و خصوصا در عملیات های اصلی که کاربر در محیط کاربری می خواهد انجام دهد هیچگونه پیچیدگی نباید وجود داشته باشد.
- در هر صفحه نقطه تمرکز طراحی داشته باشید. معمولا نقطه تمرکز طراحی در هر صفحه مهم ترین مولفه موجود در آن صفحه است و می بایست به گونه ای طراحی شود تا کاربر در هنگام مرور کلی صفحه توجهش معطوف به آن شود.
- کنترل را از کاربر سلب نکنید. اسکرول خودکار یا چرخش خودکار صفحه در هنگام پخش شدن فایل ویدیوئی به مذاق کاربر خوش نمی آید.
- از شلوغ کردن بی مورد طراحی رابط کاربری جلوگیری کنید و مؤلفه هایی که دلیل منطقی برای وجودشان قابل تصور نیست را حذف کنید.
- طراحی باید به گونه ای باشد که کاربر برای استفاده از رابط کاربری منتظر نماند، چراکه کاربران صبر و تحمل اندکی دارند و استفاده از مؤلفهه ای جذاب و در عین حال سنگین در طراحی رابط کاربری که بارگزاری آن ها طول می کشد باعث کم شدن تعداد کاربران خواهد شد و نتیجه خوبی را در بر نخواهد داشت.

### مفهوم تجربه کاربری و تفاوت آن با رابط کاربری:
طراحی تجربه کاربری به تعامل کاربر با محصول یا خدمت اشاره می کند. در طراحی تجربه کاربری تمام المان هایی در نظر گرفته می شود که باعث شکل دادن یک تجربه برای کاربر شده اند.

هدف طراحی تجربه کاربری ایجاد تجربه هایی ساده، کارآمد، مرتبط و کاملا مطلوب است.

طراحی تجربه کاربری مقوله ای کاملا متفاوت با طراحی رابط کاربری است، رابط کاربری یعنی طراحی بصری صفحاتی که یک کاربر در هنگام استفاده از اپلیکیشن موبایل در آنها گشت می زند یا دکمه هایی که کاربر در هنگام وب گردی در سایت بر روی آنها کلیک می کند.

طراحی رابط کاربری روی تمامی المان های بصری و تعاملی رابط کاربری محصول تمرکز دارد و همه چیز از تایپوگرافی و قالب های رنگی تا انیمیشن ها و تصاویر را در بر می گیرد.

تجربه کاربری و رابط کاربری مکمل یکدیگر هستند و طراحی رابط محصول تأثیر بسیار زیادی روی تجربه نهایی دارد.

در طراحی تجربه کاربری فرد طراح باید خود را جای کاربران مختلف بگذارد و تصور کند که کاربران در هنگام استفاده از یک نرم افزار چه انتظاراتی دارند چه مواردی را لازم دارند تا احساس راحتی بیشتری کنند و تجربه بهتر و دلپذیرتری را هنگام کار با نرم افزار حس کنند.
طراحان تجربه کاربری به دنبال تولید محصولاتی هستند که کاربرپسند باشد و روزانه در دسترس باشد. 


<br>
<p align="center">
<img src="https://user-images.githubusercontent.com/106077843/170924884-6d250033-fb0b-433a-9d02-c6fe7f84885e.png" width="600">
</p>


### نتیجه گیری:

طراحی رابط کاربری مناسب سبب می‌شود که برند شما از برند سایر رقبا متمایز شود و دید کاربران نسبت به برنامه ای که طراحی کردید بسیار مثبت باشد.

طراحی رابط کاربری متناسب با استفاده از ابزار های به روز و رعایت تکنیک ها و قوانین طراحی به شکل مستقیم بر جذب مخاطب تأثیر خواهد داشت و اهمیت بخش طراحی برابر و چه بسا بیشتر از بخش کدنویسی یک برنامه است.

امروزه با توجه به افزایش تعداد برنامه ها کاربران بیشتر به دنبال برنامه هایی هستند که راحت تر و سریع تر عملیات مد نظرشان را انجام دهد و این امر زمانی محقق خواهد شد که یک تجربه کاربری و رابط کاربری مناسب طراحی شود تا بتواند در رقابت با دیگر برنامه ها مخاطبان بیشتری را جذب خود کند و اعتمادشان را بدست آورد.

<br>
<p align="center">
<img src="https://user-images.githubusercontent.com/106077843/170924922-988d0dea-2b45-470b-93e0-5bc0f2eacb54.png" width="600">
</p>







https://user-images.githubusercontent.com/106077843/170936961-ffb05070-638b-47eb-a423-0b590822af4c.mp4







